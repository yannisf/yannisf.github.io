---
layout: post
title: 'Ο αχυρώνας φλέγεται (Ουίλλιαμ Φώκνερ)'
---

![Ο αχυρώνας φλέγεται, Κίχλη](/assets/o-axyronas-flegetai.jpg#center)

Κάποια στιγμή την Άνοιξη του 2023 μίλαγα με τον φίλο μου τον Λευτέρη σχετικά για ενδιαφέροντα βιβλία που είχε διαβάσει τελευταία. Τον ρώταγα συγκεκριμένα για μικρότερα βιβλία, ίσως διηγήματα, καθώς είχα μια δυσκολία να ολοκληρώσω πολυσέλιδα βιβλία σε εύλογο χρονικό διάστημα, και μου πρότεινε το ο "Αχυρώνας Καίγεται" του Φόκνερ. Ήθελα να το διαβάσω στα αγγλικά. Πάντα είναι καλύτερα να διαβάζει κανείς στο πρωτότυπο. Βρήκα ότι ο τίτλος πρωτοτύπου είναι "Burn Burning" και δε δυσκολεύτηκα καθόλου να το βρω στο [Internet](https://pdcrodas.webs.ull.es/naturalismo/FaulknerBarnBurning.pdf). Το τύπωσα και ξεκίνησα να το διαβάζω. Ήταν πολύ δυσκολότερα προσπελάσιμο για εμένα από ότι περίμενα. Δεν κατάφερα να το ολοκληρώσω, καθώς ένιωθα ότι έχανα αρκετά της ιστορίας, ακόμα και με λεξικό.

Πέρασε λίγος καιρός, και στην έκθεση βιβλίου στο Πεδίο του Άρεως τον Σεπτέμβρη του 2023, στο περίπτερο των εκδόσεων Κίχλη, είδα το μικρό βιβλιαράκι "Ο αχυρώνας φλέγεται". Αναρωτήθηκα αν άξιζε να το πάρω. 10Ε για ένα βιβλιαράκι, λιγότερο από 100 σελίδες, που είχα ήδη "σχεδόν διαβάσει" στα Αγγλικά μου φάνηκαν πολλά, και δεν το πήρα. Έφυγα από την έκθεση, και το μετάνιωσα. Ευτυχώς, η Μαρίνα θα επισκεπτόταν την έκθεση και εκείνη με μια φίλη της την μεθεπόμενη μέρα και της ζήτησα να το πάρει για μένα.

Με το που το έπιασα στα χέρια μου ξεκίνησα να το διαβάζω. Η ιστορία, μου ήταν σε μέσες άκρες γνώριμη, αλλά το να κατανοεί κανείς τις λεπτομέρειες την κάνει περισσότερο ενδιαφέρουσα. Πρόκειται για μια ιστορία ενηλικίωσης, του γιου Σνόουπς. Οι Σνόουπς από ότι έμαθα αναζητώντας στο ChatGPT είναι οι αντιήρωες στο φιλολογικό σύμπαν του Φόκνερ που εξελίσσεται γύρω από την αρχή του 20ου αιώνα. Η ιστορία διαπραγματεύεται τις δυσκολίες που έπρεπε να αντιμετωπίσουν οι άνθρωποι των αγροτικών περιοχών μετά τον εμφύλιο, τις κοινωνικές ανισότητες, τον ρατσισμό. Όλα αυτά ακούγονται τόσο κλισέ, αλλά αν τα διαβάσει κανείς μέσα από αυτήν την τόσο αριστοτεχνικά πλεγμένη ιστορία, θα ανατριχιάσει. Ο Φόκνερ έχει βάλει όλα τα συστατικά που κάνουν μια ιστορία αξέχαστη, με ένα δυνατό φινάλε που επιδέχεται πολλών ερμηνειών.

Ο "Αχυρώνας Καίγεται" (ή φλέγεται) είναι μια ιστορία που συστήνω ανεπιφύλακτα, μια ιστορία για νέους και εφήβους που αναζητούν έμπνευση και δύναμη να ξεφύγουν από το ρέμα που τους παρασέρνει, το ρέμα που εμείς τους ρίξαμε, το ρέμα που όλους εμάς μας ρίξανε. Εκείνοι προλαβαίνουν ακόμα να ξεφύγουν και να μη ξεβραστούν.
